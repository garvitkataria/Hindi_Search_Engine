मैं और कुछ नहीं कर सकता था  - विष्णु नागर
मैं क्या कर सकता था 
किसी का बेटा मर गया था 
सांत्वना के दो शब्द कह सकता था 
किसी ने कहा बाबू जी मेरा घर बाढ़ में बह गया 
तो उस पर यकीन करके उसे दस रुपये दे सकता था 
किसी अंधे को सड़क पार करा सकता था 
रिक्शावाले से भाव न करके उसे मुंहमांगा दाम दे सकता था 
अपनी कामवाली को दो महीने का एडवांस दे सकता था 
दफ्तर के चपरासी की ग़लती माफ़ कर सकता था 
अमेरिका के खिलाफ नारे लगा सकता था 
वामपंथ में अपना भरोसा फिर से ज़ाहिर कर सकता था 
वक्तव्य पर दस्तख़त कर सकता था 